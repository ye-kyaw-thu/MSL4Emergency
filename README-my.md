# MSL4Emergency  

လက်သင်္ကေတ ဘာသာစကားက ဆွံ့အနားမကြားသူများ၊ အကြားအာရုံပြဿနာရှိသူများအတွက် မရှိမဖြစ်လိုအပ်သော ဘာသာစကား တစ်ခုဖြစ်ပါသည်။  

သူတို့အချင်းချင်း သာမက၊ မိသားစုနဲ့၊ အများနဲ့ ဆက်သွယ်ရာမှာလည်း အလွန်အသုံးဝင်ပြီး၊ ငယ်ရွယ်စဉ်ကလေးဘဝအရွယ်ကတည်းက ပညာရပ်တစ်ခုခုကို လေ့လာသင်ယူဖို့၊ သင်ကြားပေးဖို့အတွက်လည်း အသုံးပြုနိုင်ပါသည်။ ကျွန်တော်တို့ မြန်မာလက်သင်္ကေတဘာသာစကားကို လက်ရှိအနေအထားကနေ ပိုမိုဖွံ့ဖြိုးတိုးတက်ဖို့နဲ့ နားကြားတဲ့သူတွေကြားထဲမှာလဲ လေ့လာချင်တဲ့သူတွေက လေ့လာနိုင်အောင် ကွန်ပြူတာနည်းပညာနဲ့ လက်သင်္ကေတဘာသာစကားကနေ မြန်မာစာကို ဘာသာပြန်ဖို့အတွက် သုတေသနပြုလျှက်ရှိပါသည်။ အဲဒီအတွက် လက်သင်္ကေတဗီဒီယိုတွေကို လပေါင်းများစွာ စုဆောင်းထားတဲ့အထဲက သဘာဝဘေးအန္တရယ်ကျရောက်တဲ့အခါမှာ အသုံးပြုနိုင်မည့် စာကြောင်းများ၊ အရေးအကြောင်း အခြေအနေမျိုးမှာ နားမကြားသူတွေနဲ့ နားကြားသူတွေရဲ့အကြား ဆက်သွယ်နိုင်ရန်အတွက် လိုအပ်မဲ့ အပိုင်းနဲ့ပတ်သက်တဲ့ ဗီဒီယို ၅၅၈ဖိုင် ကို အားလုံးအတွက် GitHub မှာ ဝေမျှပေးပါသည်။  

ဥပမာအနေနဲ့ မြန်မာလက်သင်္ကေတဘာသာကို လေ့လာနိုင်အောင် YouTube မှာလည်း ဗီဒီယိုဖိုင် နံပါတ်-၁ ကနေ နံပါတ်-၄၈ အထိကို တင်ပေးထားပါသည်။ အောက်ပါ လင့်(ခ်)ကနေ ကြည့်ရှုနိုင်ပါသည်။  

[YouTube link for Myanmar sign language sample videos (No.1 to No.48)](https://www.youtube.com/playlist?list=PLcEIKqU2ZkWKe0aGzGoKH5OtdjSHF3L_f)

## လိုင်စင်
Creative Commons Attribution-NonCommercial-Share Alike 4.0 International (CC BY-NC-SA 4.0) License  
[Details Info of License](https://creativecommons.org/licenses/by-nc-sa/4.0/)  

မြန်မာ လက်သင်္ကေတ ဘာသာစကားဖွံ့ဖြိုးရေးအတွက်၊ သုတေသနအတွက် လွတ်လပ်စွာအသုံးပြုနိုင်ပါသည်။ သို့သော် NonCommercial-Share လိုင်စင်ဆိုတာကို သတိပြုပေးကြပါ။ ငွေကြေးအမြတ်အစွန်းရရန်၊ စီးပွားရေးလုပ်ရန်အတွက် အသုံးပြုခွင့် ပေးမထားကြောင်းကို ရှင်းရှင်းလင်းလင်း အသိပေးထားချင်ပါသည်။

## ဖိုင်၊ ဖိုလ်ဒါ များနဲ့ ပတ်သက်သော အချက်အလက်  
ဗီဒီယိုဖိုင်တွေကို အကြမ်းမျဉ်းအားဖြင့် ဖိုင်၅၀စီကို ဖိုလ်ဒါ တစ်ခုစီမှ ခွဲသိမ်းပေးထားပါသည်။ ဗီဒီယိုတစ်ဖိုင်ချင်းစီမှာ အကြမ်းမျဉ်းအားဖြင့် လက်သင်္ကေတစာကြောင်း တစ်ကြောင်းစီ သိမ်းထားပါသည်။ ဗီဒီယိုဖိုင်တွေနဲ့ အတူတူ လက်သင်္ကေတစာလုံး၊ စာကြောင်းတွေကို မြန်မာစာနဲ့ တိုက်ရိုက်ပြန်ဆိုထားတဲ့ (transcription) စာကြောင်းတွေကိုလည်း ပြင်ဆင်ပေးထားပါသည်။ ထို့အပြင် လက်သင်္ကေတစာကြောင်းနဲ့ အဓိပ္ပါယ်တူညီသော မြန်မာစာကြောင်းများကိုလည်း ပြင်ဆင်ပေးထားပါသည်။ Natural language processing သုတေသနလုပ်တဲ့ အခါမှာ လိုအပ်မည့် စာလုံးတစ်လုံးချင်းစီခွဲတဲ့ (Word Segmentation) ကိစ္စမျိုးကိုလည်း လုပ်စရာမလိုအောင်၊ ကျွန်တော်တို့အဖွဲ့က သတ်မှတ်ထားတဲ့ စာလုံးယူနစ်များနဲ့ စာလုံးတစ်လုံးချင်းစီ ခွဲသိမ်းပေးထားပါသည်။ သဒ္ဒါနဲ့ပတ်သက်ပြီးလည်း အချက်အလက်အနေနဲ့ မြန်မာစာဖက်အခြမ်းကို POS tagging လည်းပြုလုပ်ပေးထားပါသည်။  

ဖိုင်၊ ဖိုလ်ဒါ နာမည်နဲ့ သက်ဆိုင်သော အကြောင်းအရာအသေးစိတ်ကတော့ အောက်ပါအတိုင်းဖြစ်ပါသည်။  

* video/ &nbsp;&nbsp;&nbsp;&nbsp;&nbsp; (ဗီဒီယိုဖိုင်တွေကိုသိမ်းဆည်းထားသော ဖိုလ်ဒါ)  
* elan-and-pfsx.zip &nbsp;&nbsp;&nbsp;&nbsp;&nbsp; (ELAN ဆောဖ့်ဝဲနဲ့အတူတူ ဗီဒီယိုဖိုင်တွေကို တွဲကြည့်သည့်အခါမှာ လိုအပ်တဲ့ ဖိုင်တွေကို zip လုပ်ပြီးသိမ်းထားသောဖိုင်)  
* my &nbsp;&nbsp;&nbsp;&nbsp;&nbsp; (မြန်မာစာကြောင်းများကို သီးသန့်သိမ်းဆည်းထားသောဖိုင်)  
* my-mypos &nbsp;&nbsp;&nbsp;&nbsp;&nbsp; (raw မြန်မာစာကြောင်းနဲ့အတူ  POS tag ပြုလုပ်ထားသော မြန်မာစာကြောင်းများကို သိမ်းဆည်းပေးထားသောဖိုင်)  
* my-pos &nbsp;&nbsp;&nbsp;&nbsp;&nbsp; (POS tag ပြုလုပ်ထားသော မြန်မာစာကြောင်းများကိုသာ သီးသန့် သိမ်းဆည်းပေးထားသောဖိုင်)  
* my-sl &nbsp;&nbsp;&nbsp;&nbsp;&nbsp; (မြန်မာစာကြောင်း နှင့်တကွ Sign language စာကြောင်းများကို တွဲပြီး သိမ်းဆည်းပေးထားသောဖိုင်)  
* note.txt &nbsp;&nbsp;&nbsp;&nbsp;&nbsp; (ဖိုင်၊ ဖိုလ်ဒါနဲ့ ပတ်သတ်တဲ့ အချက်အလက်များကို အင်္ဂလိပ်လို ရေးသိမ်းပေးထားသည့်ဖိုင်)  
* sl &nbsp;&nbsp;&nbsp;&nbsp;&nbsp; (Sign language transcription စာကြောင်းများကိုသာ သီးသန့် သိမ်းဆည်းပေးထားသောဖိုင်)  

## ကျေးဇူးတင်မှတ်တမ်း  
ကျွန်တော်နဲ့အတူ မြန်မာလက်သင်္ကေတဘာသာစကားနဲ့ ပတ်သက်ပြီး အလုပ်အတူတူလုပ်နေကြတဲ့ လုပ်ဖော်ကိုင်ဖက် ဆရာ၊ဆရာမများ၊ ကျောင်းသူများ ကိုယ်စား ဒီဗီဒီယိုဒေတာပြင်ဆင်မှု၊ ဗီဒီယိုရိုက်ကူးမှုအတွက် အကူအညီပေးခဲ့ကြသော အောက်ပါ လက်သင်္ကေတ သရုပ်ပြ (signer) ငါးယောက်ကို ကျေးဇူးအထူးတင်ရှိပါသည်။  

* ဦးအောင်ကျော်သက် (School for the Deaf, Tarmwe, Yangon)  
* မနော်စံထားဝေ (Mary Chapman School for Deaf Children, Yangon)  
* မအိဇင်ဖြိုး (Mary Chapman School for Deaf Children, Yangon)  
* ဦးကျော်ဇင်ဝင်း (School for the Deaf, Mandalay)  
* ကိုဇာနည်ဇော် (Myanmar Deaf Society)  

ကျောင်းသားတွေ၊ ဆရာမတွေနဲ့အတူတူ သက်ဆိုင်ရာ ကျောင်းအသီးသီးမှာ ဆွေးနွေးခွင့်၊ ဗီဒီယိုရိုက်ယူခွင့်ပြုပေးခဲ့ကြသော School for the Deaf (Mandalay) ကျောင်းရဲ့ ကျောင်းအုပ်ဆရာမကြီး ဒေါ်အေးအေးဝင်း၊ Mary Chapman School for the Deaf Children ကျောင်းရဲ့ ကျောင်းအုပ်ဆရာမကြီး ဒေါ်ညွန့်ညွန့်သိန်း နှင့် School for the Deaf (Tarmwe) Yangon ကျောင်းရဲ့ ကျောင်းအုပ်ဆရာမကြီး ဒေါ်မြသီတာ တို့ကိုလည်း ကျေးဇူးအထူးတင်ရှိပါသည်။  

အလုပ်တွေအင်မတန်များသည့်ကြားမှ လက်သင်္ကေတဘာသာစကားနဲ့ ပတ်သက်ပြီး၊ သင်ကြားပြသပေး၊ ဗီဒိယိုရိုက်ကူးသည့်နေရာမှာလည်း တောက်လျှောက် အပင်ပန်းခံကူညီဆောင်ရွက်ပေးတဲ့ ဆရာမ ဒေါ်ရတနာအောင် ကိုလည်း ကျေးဇူးအထူးတင်ရှိပါသည်။  
